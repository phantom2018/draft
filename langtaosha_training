身世酒杯中，万事皆空。古来三五个英雄。雨打风吹何处是，汉殿秦宫。梦入少年丛，歌舞匆匆。老僧夜半误鸣钟。惊起西窗眠不得，卷地西风。
帘外五更风，吹梦无踪。画楼重上与谁同？记得玉钗斜拨火，宝篆成空。回首紫金峰，雨润烟浓。一江春浪醉醒中。留得罗襟前日泪，弹与征鸿。
把酒祝东风，且共从容。垂杨紫陌洛城东。总是当时携手处，游遍芳丛。聚散苦匆匆，此恨无穷。今年花胜去年红。可惜明年花更好，知与谁同？
绿树暗长亭，几把离尊。阳关常恨不堪闻。何况今朝秋色里，身是行人。清泪浥罗巾，各自消魂。一江离恨恰平分。安得千寻横铁锁，截断烟津？
山远翠眉长。高处凄凉。菊花清瘦杜秋娘。净洗绿杯牵露井，聊荐幽香。乌帽压吴霜。风力偏狂。一年佳节过西厢。秋色雁声愁几许，都在斜阳。
好梦最难留，吹过仙洲。寻思依样到心头。去也无踪寻也惯，一桁红楼。中有话绸缪，灯火帘钩。是仙是幻是温柔。独自凄凉还自遣，自制离愁。
疏雨洗天清，枕簟凉生。井桐一叶做秋声。谁念客身轻似叶，千里飘零？梦断古台城，月淡潮平。便须携酒访新亭。不见当时王谢宅，烟草青青。
往事只堪哀，对景难排。秋风庭院藓侵阶。一任珠帘闲不卷，终日谁来？金锁已沉埋，壮气蒿莱。晚凉天净月华开。相得玉楼瑶殿影，空照秦淮。
五岭麦秋残，荔子初丹。绛纱囊里水晶丸。可惜天教生处远，不近长安。往事忆开元，妃子偏怜。一从魂散马嵬关，只有红尘无驿使，满眼骊山。
不肯过江东。玉帐匆匆。至今草木忆英雄。唱著虞兮当日曲，便舞春风。 儿女此情同。往事朦胧。湘娥竹上泪痕浓。舜盖重瞳堪痛恨，羽又重瞳。
台上凭阑干。犹怯春寒。被谁偷了最高山。将谓六丁移取去，不在人间。却是晓云闲。特地遮拦。与天一样白漫漫。喜得东风收卷尽，依旧追还。
万国仰神京。礼乐纵横。葱葱佳气锁龙城。日御明堂天子圣，朝会簪缨。九陌六街平。万国充盈。青楼弦管酒如渑。别有隋堤烟柳暮，千古含情。
燕子旧人家，枨触年华。锦城春尽又飞花。不是浔阳江上客，休听琵琶。轻梦怕愁遮，云影窗纱。一天浓絮太亏他。镇日飘零何处也，依旧天涯。
还了酒家钱。便好安眠。大槐宫里着貂蝉。行到江南知是梦，雪压渔船。 盘礴古梅边。也信前缘。鹅黄雪白又醒然。一事最奇君吸取。明日新年。
长记去年时。雪满征衣。佳人携手画楼西。今日关山千里外，此恨谁知。想见绿窗低。依旧空闺。惜春还是惜花飞。纵有游蜂偷得去，争似帘帷。
歌阕斗清新。檀板初匀。画堂新筑太湖滨。好是黄花开应候，聊宴亲宾。上客即逢辰。况是青春。上林开宴锡尧尊。今夜素娥真解事，偏向人明。
约素小腰身。不奈伤春。疏梅影下晚妆新。袅袅娉娉何样似，一缕轻云。歌巧动朱唇。字字娇嗔。桃花深处一通津。怅望瑶台清夜月，还送归轮。
桃萼正芳菲。初占春时。蒸霞灿锦望中迷。斜出繁枝临曲沼，鸾鉴妆迟。蜂蝶镇相依。天气融怡。空教追忆武陵溪。片片漫随流水去，风暖烟霏。
霞尾卷轻绡。柳外风摇。断虹低系碧山腰。古往今来离别地，烟水迢迢。归雁下平桥。目断魂销。夕阳无限满江皋。杨柳杏花相对晚，各自无聊。
料峭小桃风。凝淡春容。宝灯山列半天中。丽服靓妆携手处，笑语匆匆。酒滴小槽红。一饮千锺。铜荷擎烛绛纱笼。归去笙歌暄院落，月照帘栊。
塞上早春时。暖律犹微。柳舒金线拂回堤。料得江乡应更好，开尽梅溪。昼漏渐迟迟。愁损仙机。几回无语敛双眉。凭遍阑干十二曲，日下楼西。
黄道雨初干。霁霭空蟠。东风杨柳碧毵毵。燕子不归花有恨，小院春寒。倦客亦何堪。尘满征衫。明朝野水几重山。归梦已随芳草绿，先到江南。
潮涨湛芳桥。难渡兰桡。卷帘红袖莫相招。十二阑干今夜月，谁伴吹箫。 烟草接亭皋。归思迢迢。兰成老去转无聊。偏恨秋风添鬓雪。不共魂销。
山尽雨溪头。水合天浮。行人莫赋大江愁。且是芙蓉城下水，还送归舟。 鱼雁两悠悠。烟断云收。谁教此水却西流。载我相思千点泪，还与青楼。
小绿间长红。露蕊烟丛。花开花落昔年同。惟恨花前携手处，往事成空。山远水重重。一笑难逢。已拚长在别离中。霜鬓知他从此去，几度春风。
红影湿幽窗，瘦尽春光。雨余花外却斜阳。谁见薄衫低髻子，还惹思量。莫道不凄凉。早近持觞。暗思何事断人肠。曾是向他春梦里，瞥遇回廊。
江上送年归。还似年时。屠苏休恨到君迟。觅得醉乡无事处，莫放愁知。红灺一灯垂。应笑人衰。鹤长凫短怨他谁。明日江楼春到也，且醉南枝。
春在画桥西。画舫轻移。粉香何处度涟漪。认得一船杨柳外，帘影垂垂。谁倚碧阑低。酒晕双眉。鸳鸯并浴燕交飞。一片闲情春水隔，斜日人归。
望月眼穿东，云幕千里。有时推出赖他风。恰似玉环犹未窦，得恁玲珑。 谁在华山峰，一半天中。君逾五十我成翁。未必明年如此夜，笑口难逢。
把酒挽芳时。醉袖淋漓。多情楚客为秋悲。未抵香飘红褪也，独绕空枝。天女宝刀迟。露染风披。翠云叠叠拥铢衣。知道筠溪春寂寞，来慰相思。
裙色草初青。鸭绿波轻。试花霏雨湿春晴。三十六梯人不到，独唤瑶筝。艇子忆逢迎。依旧多情。朱门只合锁娉婷。却逐彩鸾归去路，香陌春城。
拍手趁西风。惊起乖龙。青山绿水古今同。唯有一轮山上月，长照江中。一点落金钟。浑似虚空。道人不住有云峰。但是人家清酒瓮，行处相逢。
草圣与诗余。清韵谁如。生绡团扇倩谁书。月湛素华天似水，深院凉初。 人散晚钟疏。后约还虚。良宵忍放枕鸾孤。要得相逢除是梦，有梦来无。
金玉旧情怀。风月追陪。扁舟千里兴佳哉。不似子猷行半路，却棹船回。 来岁菊花开。记我清杯。西风雁过真山台。把似倩他书不到，好与同来。
归计信悠悠。归去谁留。梦随江水绕沙洲。沙上孤鸿犹笑我，萍梗飘流。与世且沈浮。要便归休。一杯消尽一生愁。傥有人来闲论事，我会摇头。
绿树越溪湾。过雨云殷。西陵人去暮潮还。铅泪结成红粟颗，封寄长安。别味带生酸。愁忆眉山。小楼灯外楝花寒。衫袖醉痕花唾在，犹染微丹。
风紧浪淘生。蛟吼鼍鸣。家人睡著怕人惊。只有一翁扪虱坐，依约三更。雪又打残灯。欲暗还明。有谁知我此时情。独对梅花倾一盏，还又诗成。
春事紫和红。蜂蝶争丛。消磨多少看花翁。不用借他炊黍枕，何梦非空。茅屋菜畦中。村瓮醅浓。醉时啼鸟唤惺忪。不道白头添一岁，舞月歌风。
白菊好开迟。冷蝶空迷。沾风惹露也随时。何事深藏偏在后，天性难移。 陶令最怜伊。同病相医。寒枝瘦叶更栽培。直待群芳零落后，独殿东篱。
溪练写寒林。云重烟深。楼高风恶酒难禁。徙倚阑干谁共语，江上愁心。清兴满山阴。鸿断鱼沉。一书何啻直千金。独抚瑶徽弦欲断，凭寄知音。
一叶忽惊秋。分付东流。殷勤为过白苹洲。洲上小楼帘半卷，应认归舟。回首恋朋游。迹去心留。歌尘萧散梦云收。惟有尊前曾见月，相伴人愁。
倚枕数更筹。清夜悠悠。竹风荷露小窗秋。往事迷人浑不省，总是离愁。无赖是横眸。济楚风流。一时搂揽著心头。调数梦魂将我去，明月重楼。
无谓两眉攒。风雨春寒。池塘小小水漫漫。只为柳花无一点，忘了临安。 何许牡丹残。客倚屏看。小楼面面是春山。日暮不知春去路，一带阑干。
回首欲婆娑。淡扫修蛾。盈盈不语奈情何。应恨梅兄矾弟远，云隔山阿。弱水夜寒多。带月曾过。羽衣飞过染余波。白鹤难招归未得，天阔星河。
芳树翠烟重。残角疏钟。落花飞絮一帘风。可惜河阳桃李月，弹指春空。翡翠合欢笼。相望西东。锁窗幽梦几回同。料得朱门歌舞罢，满袖啼红。
璧月挂秋宵。丹桂香飘。广寒宫殿路迢迢。试问嫦娥缘底事，欲下层霄。兰玉自垂髫。拜命当朝。神仙会里且逍遥。分取壶中闲日月，来伴王乔。
万恨苦绵绵。旧约前欢。桃花溪畔柳阴间。几度日高春垂重，绣户深关。 楼外夕阳闲。独自凭阑。一重水隔一重山。水阔山高人不见，有泪无言。
绿树转鸣禽。已是春深。杨花庭院日阴阴。帘外飞来双语燕，不寄归音。 旧事懒追寻。空惹芳心。天涯消息远沈沈。记得年时中酒后，直至而今。
迟饭甑炊红。青翦蔬丛。鸡声邻里狎田翁。兵后故人能有几，岁晚江空。谁信淡交中。依旧情浓。白头青眼转惺忪。相见莫教轻别去，负月孤风。
斜日挂汀洲。帆影悠悠。碧云合处是吴头。几片寒芦三两雁，人立清秋。柳外莫停舟。休问闲愁。人生江海一萍浮。世路相期如此水，万里安流。
莫上玉楼看。花雨斑斑。四垂罗幕护朝寒。燕子不知人去也，飞认阑干。 回首几关山。后会应难。相逢祗有梦魂间，可奈梦随春漏短，不到江南。



